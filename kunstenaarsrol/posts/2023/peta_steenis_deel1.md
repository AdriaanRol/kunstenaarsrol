# Henricus Rol: Illustrator voor de Verkadealbums en alleskunner. Deel 1

```{post} 2023-04-03
---
tags: Henricus Rol, Cornelis Rol, Verkade albums, Zaans Museum
author: Peta Steenis
language: nl
---
```

```{figure} /images/Henricus_Rol_voorstudies.jpg
:alt: Henricus Rol met voorstudies.
:align: right
:width: 350

Henricus Rol met voorstudies.
```

Vanaf 1903 gaf de firma Verkade albums uit waarvoor plaatjes konden worden verzameld.
Voor de illustraties zijn in de loop der tijd verschillende kunstenaars aangetrokken.
Henricus Rol heeft tussen 1925 en 1940 samen met zijn vader Cornelis Rol en Jan Voerman jr. illustraties geschilderd voor een groot aantal plaatjesalbums.
In eerste instantie was Cornelis door Jac Koeman – een neef van vader Rol – gevraagd voor de illustraties van het album ‘De bloemen in onzen tuin’.
Henricus was toen nog bezig met zijn opleiding aan de Academie voor Beeldende Kunsten in Den Haag.
Zonder dat Verkade het wist schilderde hij onder de naam van zijn vader toen al diverse illustraties en werkte hij vanaf 1927/1928 mee aan het album ‘Paddestoelen’.
Pas later kreeg Verkade dit te horen.
Vanwege de goede kwaliteit werd Henricus als vaste illustrator aangenomen.

```{figure}  /images/Cornelis-en-Henricus-Rol.jpg
:alt: Cornelis en Henricus Rol.
:align: left
:width: 300

Cornelis en Henricus Rol.
<!-- (ca.???). -->
```

Voor het meer persoonlijke verhaal heb ik afgesproken met Maarten en Celine Rol – kinderen van Henricus – in Noorden.
Nu woont Maarten hier, maar voorheen was dit het huis van Henricus, Riek genoemd en z’n vrouw Riet en de drie kinderen.
De familie had een motorboot ‘Tricomari’ geheten, die Henricus en Cornelis gebruikten op hun zwerftochten door het land om onderwerpen voor de albums te schilderen, bijvoorbeeld voor het album ‘Onze rivieren’.
Zo zijn ze ook bij de Nieuwkoopse Plassen terecht gekomen.
Henricus was zo onder de indruk van het gebied, dat hij daar op zoek ging naar een huis.
In 1942 trouwde hij met Riet en kochten ze een voormalige graanmaalderij in Noorden, die verbouwd werd tot hun woonhuis.
Ze verhuisden met de ‘Tricomari’ van Voorburg naar Noorden.
Vanwege het gebrek aan brandstof werden ze gesleept door een boot van de vuilnisophaaldienst van Den Haag.

```{figure}  /images/Tricomari-met-Cornelis-Rol-op-het-dak-scaled.jpg
:alt: Tricomari met Cornelis Rol op het dak (1942).
:align: right
:width: 400

Tricomari met Cornelis Rol op het dak (1942).
```

Het huis direct aan de Nieuwkoopse Plassen gelegen heeft een prachtig uitzicht.
Hoewel Henricus hier ook zijn atelier had, stond het hele huis vaak vol met schilderijen, zelfs op de bedden.
Als Maarten en zijn broer Hanno naar bed gingen, verhuisden de schilderijen naar de entree van het huis.
In het atelier stonden wel vier ezels, waarvan een dubbele ezel die afkomstig was van de vrouw van Mesdag.
Ook nu nog hangt het huis vol schilderijen.
Veel van Henricus, maar ook van Cornelis, een tante en van Hanno (de oudste zoon) die ook kunstschilder is geworden.
Henricus heeft zijn talent van zijn vaders- en moederskant.
Zijn grootouders van moederskant dreven een huis- en decoratieschildersbedrijf in Edam; daar maakte hij kennis met oude pigmenten, oliën en technieken als houten en marmeren.
Hij was een kei in het imiteren van marmer en houtsoorten en won daar diverse prijzen mee.

De tijd waarin de Verkadealbums zijn gemaakt betreft een soort tussenfase.
De fotografie was toen nog niet ver genoeg voor reproducties.
Met de schilderkunst was eigenlijk alles al uitgevonden, zoals pigmenten, technieken en perspectief en daardoor veel beter geschikt voor het drukken van de plaatjes.

```{note}
Dit artikel is oorspronkelijk verschenen op de website van het [Zaans Museum](https://zaansmuseum.nl/verhaal/deel-1-henricus-rol-illustrator-voor-de-verkadealbums-en-alleskunner/) en wordt is met toestemming gereproduceerd.
```
